1- Saç ekimi için belli bir yaş sınırı var mıdır? 

 

Saç ekiminde belli bir yaş sınırı yok. Her yaşta saç ekimi yapılabilir. Erkek tipi saç dökülmesi görülen, saç ekiminden beklentisi ile verici bölgedeki saç yoğunluğu örtüşen, dökülme paterni oturan herkese saç ekilebilir. 19 ilâ 80 yaş arasında hastalarım var. Burada önemli olan saç dökülme paterninin oturmuş olmasıdır.  İleri yaşta olmak, hastanın lokal anestezi almaya mani herhangi bir rahatsızlığı olmadığı sürece saç ekimine engel değildir. Kazalar veya yanıklardan kaynaklanan yaralarını  kapatmak isteyenlere de saç ekilebilir. Bu durumda yaşı 18’den küçük hastalara da bu işlem uygulanabilir.  

 

 

2- İyi bir saç ekimi sonucu için Finasterid kullanmak şart mıdır? 

 

Saç ekiminin desteklenmesi gereken durumlar söz konusu olabiliyor. Buradaki temel mekanizma şu; saç belirli bir orana kadar inceldiğinde -ki yaklaşık olarak 40 mikrondan bahsediyorum- bu tür destek tedavilerle saçı kalınlaştırmak mümkün olabiliyor. Bazen bunu saç ekimi ile beraber, bazen henüz dökülmemiş saçları kuvvetlendirmek için öneriyoruz.  

Uluslararası etkinliği bağımsız çalışmalarla kanıtlanmış bazı ürünler var. Finasteride etken maddeli tabletler var. Bu hormonal bir tedavi ve bazı yan etkileri olabiliyor. Her gün aynı saatte alınması önerilen bu tabletler de sonuç 3 ay içinde görünüyor ve kullanıldığı sürece etkisini gösteriyor.  

Yine Minoxidil etken maddeli kan dolaşımını artıran bazı losyonlar var. Bunların saçları, saç telleri belli bir orandan daha fazla incelmediği takdirde kalınlaştırdığı kanıtlanmış bir gerçek. Bu tedaviler saç ekimi ile birlikte de uygulanabiliyor, saç tellerini kalınlaştırdıkları için sonuca olumlu katkıları oluyor. 

 

 

3-İyi bir saç ekimi sonucu için bir operasyon yeterli midir? Yoksa sonuca ulaşmak için birçok operasyon gerekli midir? 

 

FUE saç ekiminde, bir ya da iki gün süren operasyonlarla 5000-5500 gibi büyük sayılarda greft çıkarıp, ekerek mega seansları başarıyla gerçekleştirebiliyoruz. Böylece hastalar tek bir ameliyatla arzu ettikleri neticeye ulaşabiliyorlar. Ancak  bazen baştaki kelleşen bölge çok genişlemiş ya da saç telleri çok incelmiş olabiliyor. Bu durumda  tek seansla açıklık olan bölümü kapatmak mümkün olmayabiliyor. O zaman da hastanın istediği sonucu alabilmesi için iki operasyona gerek oluyor. Burada dikkat edilmesi gereken nokta, birinci seans ile ikinci seans arasında en az bir yıllık sürenin olması.  

 

4- Yeterli donör yoksa ne yapılabilir? 

 

Saç bölgesinde yeterli donör olmaması durumunda sakal ve vücut kıllarından yararlanarak saç ekimi yapmak mümkündür. 

 

5- Kimlere Long-FUE saç ekimi yapılabilir? 

 

Herkesin istediği yöntem uzun saç ekimi. Özellikle saç ekimi yaptırdığı hiç anlaşılmasın isteyen sanatçılar, politikacılar, iş insanları yani göz önünde olan herkes bu yöntemi istiyor. Çünkü bu teknik, ne verici bölgede ne alıcı bölgede saçı hiç kesmeden, hiçbir şekilde tıraş etmeden uygulanıyor. Dezavantajı, uzun saç ekimlerinde bir kerede çok fazla saç kökü çıkarıp ekemiyoruz. Bazen işlemi iki, ya da üç güne uzatmamız gerekebiliyor. Ancak sonuçta kesinlikle anlaşılmıyor. 

 

 

6- Kadınlara saç ekimi yapılabilir mi? 

 

Evet kadınlara da saç ekimi yapılabiliyor. Ama kadınlardaki dökülme sebebi ile erkeklerdeki dökülme sebebi aynı değil. O nedenle saç ekim işlemini kadınların daha küçük bir kesimine uygulayabiliyoruz. “Nedir aradaki fark?” diye sorarsanız, şöyle anlatayım. Biz erkeklerde genellikle hormona bağlı saç dökülmesi olduğu için verici bölgemizdeki, yani başımızın arka kısmındaki saçlarımız kuvvetli. Biz saç ekiminde buradaki kuvvetli saç köklerini ön tarafa transfer ediyoruz. Kadınlarda ise genellikle bütün kafada daha yaygın bir incelme meydana geliyor. Bu nedenle kadınlarda arkadan alıp öne ektiğimiz saçlarda, erkeklerdeki kadar yüz güldüren sonuçlar elde edilemeyebiliyor. Ama bazı özel durumlar var. Erkeklerdeki gibi hormonal değişiklikleri olan kadınların, örneğin böbrek üstü bezleri ile ilgili sorun yaşayan ya da polikistik over dediğimiz hakikaten erkekteki gibi hormonal dengesizliğe  sahip kadınların bu nedenlerle saç kaybetmesi durumunda, kadınlara da bu işlemi rahatlıkla uygulayıp, iyi sonuçlar alıyoruz. Ayrıca saç çizgileri çok geride olan kadınların saç çizgilerini de bu operasyonla daha öne alabiliyoruz. Yanık ya da travma gibi sorunlarda da kadınlara saç ekimi uygulanabiliyor.  

 

 

7- Kaş, sakal ve bıyık ekimi yapılabilir mi?  

 

 

Kaş, kirpik ya da sakallarını yeniden kazanmak veya kalınlaştırmak, sıklaştırmak isteyen hastalara ekim yapılabilir. Özellikle sakal-bıyık ekimi için de talep son dönemlerde artıyor. Bunun için de saçlardan alıp sakal ve bıyık bölgesine ekebiliyoruz.  

 

 

8- Sakal ve vücut kıllarından saç ekimi yapılır mı? 

 

Donörü yeterli olmayan hastalarda uyguladığımız bir yöntem. Ancak sakal ve vücut kıllarının özellikleri, saç teli özelliklerimizle birebir aynı değildir. Bu nedenle mecbur kalınan durumlarda uygulanıyor.  

 

9- Belli bir yaştan sonra saç dökülmesi durur mu? 

 

Maalesef durmaz. Saçlarımızı kaybetmeye devam ederiz. Kaldı ki yaşla birlikte  saçlarımız yalnız dökülmez, incelir de. Donör bölgesi, saçlı derimizin en güçlü bölgesidir. Ama zaman içinde o bölgedeki saçlarımız da incelir ve dökülür. Yani saç dinamiktir.  

 

10-Operasyon sonrası kızarıklık ve şişlikler ne zaman geçer? Ekim görüntüsü ne zaman tam olarak düzelir? 

 

Birkaç gün içinde kızarıklık ve şişlikler geçer. Ancak işlemden sonra ekim yapılan bölgede 10 gün boyunca ufak siyah kabuklanmalar olur. Bunlar birinci haftadan sonra her yıkamada dökülmeye başlar ve 10’uncu günde verici yani arka bölge tamamen düzelir; ekim yapılan bölgede de kabuklanmalar sona erer. Operasyonun ardından 10’uncu gün tüm kabuklar dökülür. Kabuklar döküldükten sonra saçlarınızın kısalığı haricinde ekim görüntüsü tam anlamıyla kaybolur.  

 

11- Sadece tepe bölgesine ekim olur mu? 

 

Sadece tepe bölgesine de saç ekimi yapılabilir. Yalnızca, buraya yapılacak saç ekiminde tepedeki doğal döngü açısının korunması, doğru bir açı verilmesi çok önemlidir.  

 

 

 

 

12- Saç ekimiyle eski saç çizgisine kavuşmak mümkün müdür? 

 

Hastalarımın bir kısmı, ilk konsültasyona eski fotoğraflarıyla geliyor. İstedikleri tek şey fotoğraflarındaki eski hallerine kavuşmak. Bunu yapmak, 30 yıla yakındır yalnız bu işe odaklanmış bir doktor olarak benim için çok kolay ama doğru değil. Çünkü saç ekimi son tahlilde tıpkı burun düzeltme, çene uzatma gibi estetik bir müdahale. Ve tıpkı herkesin kendi burnu ya da çenesinin mükemmel olmaması gibi saçları da, daha doğrusu yüzünü çevreleyen saç çizgisi de mükemmel olmayabiliyor. Yani eski hal, ille de en yakışan hal değil. 

Bu nedenle ben hastalarıma her zaman, saçlarını kaybetmelerini hayatlarının en büyük avantajına çevirmenin tam sırası olduğunu söylüyorum. Çünkü saç ekimi sırasında yapılacak iyi bir saç tasarımı, bütün saç kusurlarını ortadan kaldırdığı gibi yüzün çerçevesini de yeniden oluşturduğu için görünümünüzde inanılmaz farklar yaratıyor. Elbette bunu yapmak, tümüyle estetik bir bakış açısı ve deneyim gerektiriyor. 

 

13- Saç ekimi, var olan saçlarımın zarar görmesine neden olur mu? 

 

Saç ekimi, var olan saçlarınızın zarar görmesine yol açmaz. Ancak operasyon nedeniyle saç kökleri hassaslaşıp geçici bir dökülme yaşanır. Daha sonra yeniden çıkarlar.  

 

14- Farklı saç ekim teknikleri sonucu etkiler mi? 

 

Günümüzde iki tip saç ekim tekniği uygulanıyor: FUT (Follicular Unit Transplantation) ve FUE (Follicular Unit Extraction). FUE tekniği 2000’li yılların başlarından bu yana kullanılmaya başlanan bir teknik. Ben de 2004 yılından itibaren bu teknikle çalışıyorum. Tümdünyadaki öncülerinden biriyim. FUE’de saç kökleri, “Punch” dediğimiz aletler yardımıyla tek tek çıkarılır ve daha sonra kanalların açıldığı alıcı bölgeye ekilir. FUT tekniğinde ise başın arkasından saçlı deri şerit halinde kesilir. saç kökleri, kesilen bu bölümden çıkarılıp, daha sonra kanalların açıldığı alıcı bölgeye ekilir. Arkadaki, deri kısım tekrar birleştirilir. FUT daha travmatik, cerrahi bir işlem. O nedenle artık son dönemlerde yaygın olarak kullanılan, tercih edilen teknik FUE. FUE tekniği de iki türlü uygulanıyor: Motorlu FUE ve Manuel FUE. Motorlu FUE tekniğinde elektrikli aletlerle saç kökleri çıkarılıyor. Manuel FUE’de ise elektrikli alet kullanmadan elle, sadece manuel punch kullanılarak kökler çıkarılıyor. Bu teknik, çok az uygulanıyor. İki teknik arasında çıkartılan köklerin kalitesi açısından çok büyük bir fark yok.  Ancak çok önemli başka bir fark var. Manuel FUE, verici bölgenin kapasitesinden, o bölgeye zarar vermeden maksimum şekilde faydalanmayı sağlıyor.  Çünkü motorlu alet kullanılmadığı için verici bölge daha az travmatize oluyor, daha fazla kök alınabiliyor ve verici bölgede homojenizasyon dediğimiz, köklerin daha dengeli bir dağılımla çıkarılmasına olanak sağlıyor. Bir doktor olarak köklerin bu şekilde çıkarılmasının, saç ekiminin daha başarılı olmasını da büyük ölçüde getirdiğine inanıyorum. O nedenle manuel FUE tekniğini uyguluyorum. 

 

15- Saç ekiminin sonucu tam olarak ne zaman görülür?  

 

Saçlar genellikle 6’ncı aydan sonra görünür şekilde yeniden çıkmaya ve büyümeye başlar. Nihai sonuç 12-18 ay sonra ortaya çıkar. 